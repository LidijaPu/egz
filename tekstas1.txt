Ai būdavo, būdavo iš mūsų šilelio 
Didžiausio patogumo, gražaus ramumėlio! 
Ė tas visas ramumas po lietuvių dūšias, 
Lyg lygumoj vėjelis po žoleles trąšias, 
Plaukydamas lingavo, tamsiom vilniom tvino, 
Dažnai miške lietuvis, ko verkia, nežino. 
Ė tik junta dažniausiai, kad širdis neskaudžia, 
Ė tik pilna pajautų labai ramiai griaudžia:
Ir lyg rasos žemčiūgais gausiai atgaivinta, 
Ir lyg rasa par veidą ašarėlės krinta. 
Paskum ilgai krūtinėj šilelis kvėpuoja;
Atsidusus krūtinė lyg giria linguoja.
Lyg tarytum ramumas teip dūšion įslinko,
Kad net dūšia kaip varpa pribrendus nulinko.
Iš to, matai, ašaros ir atsidusimas,
Iš to šventos pajautos, iš to giesmės imas.
Dabar visa prapuolę... tik ant lauko pliko 
Kelios kraivos, nuskurdę pušelytės liko...

Jei ant šio išsvilusio po kalnus lydimo 
Teip daug širdyj išželia ramaus atminimo:
Tartum kelmai supuvę atgyja, žaliuoja, 
Suspynusias viršūnes vėjas plevėsuoja;
Tartum pliki, išdegę dirvonai šiškuoti
Pasipučia samanom, nuo grybų taškuoti;
Tartum iš terpu puirių tokie kvapai kilo, 
Lyg giria pratrūksta ar pučia iš šilo;
Tartum visa sušlamo, sučilbo, supyško, 
Lyg dienai brėkštant viduj paniurusio miško;
Jei ant šių plikų plotų, kai mislis ažlyja, 
Paminklais ažvaisytas šilelis atgyja, - 
Tai kokio bebūdavo iš seno šilelio 
Meilingo atminimo, gražaus ramumėlio, 
Kai šie plotai apžėlę, apgriūti, aptemę
Matydavo kelmuotą apylinkėj žemę;
Kai stuobriai, sieksniais drūti, amžiais įretėję, 
Valig kalbos senelių, parėjos kyšėję, 
Iš kurių žymu buvę, kad girių čia snausta, 
Tankus iš viršaus stogas viršūnėm suausta,
Ir netil pulkais meškos ir šernai perėta, 
Bet tankumos terp raistų ir žėbriai turėta!

Ė kur dabar šilelis, buvę miškai šventi, 
Kažin kodėl senobėj visiškai išskinti. 
Maž ir vierą įvedęs Jagiela išskynė, 
Kad jau nebetarnautų dievaičiams tėvynė.
Paskum po šias pakalnes ant seno stuobryno 
Buvę pušys suaugę nuo metų šimtyno:
Tankios, aukštos, lygutės, geltonos kaip žvakės;
Viršūnės esą ūžė ir liemenys plakės.
Dar atmeną seneliai po šituos smėlynus 
Senobių palikimo gražius ąžuolynus.
Liekni augę kaip nendrės, žaliavę kaip rūtos, 
Šaknys, liemenys, šakos ir viršūnės drūtos. 
Švęsti Lietuvos medžiai nejautę nuogalio:
Rausvasai žiemos lapas sulaukdavęs žalio. 
Žili buvę kaip seniai, samanom apaugę, 
Stipri buvę ir stambūs kaip vyrai suaugę, 
Ė viežlyvi ir gražūs kaip mūsų jaunimas. 
Paskui ilgai šiurpsojęs stuobriuotas lydimas.

Nuo Puntuko lig Šlavei ąžuolų daugybę 
Laikę žmonės lyg kokią didžią šventenybę. 
Gyvendami vienybėj, dievaičiams intikę, 
Kurie daugal paminklų po miškus palikę. 
Nešęs velnias akmenį, didumo kaip gryčios, 
Ir sudaužyt norėjęs Anykščių bažnyčios 
Arba ažuverst upės; bet kaip tik išvydęs 
Ąžuolyną pašvęstą ir gaidys pragydęs, 
Tuoj iš nagų paleidęs ir smėlin įmušęs:
Net žemė sudrebėjus, senos griuvę pušys. 
Paskum ant jo lietuviai dovanas kūrenę, 
Kad juos dievai apsaugo ir dengia, ir peni. 
Ir šiuos čėsuos, nors žemė arklais nugaląsta, 
Daug Puntuke ąžuolo kelmų tebepūsta, 
Ė dar dujen prie keliui dabar tebestovi;
Viršūnės dar žaliuoja, nors jau šakos džiovi. 
Šėnavoja juos žmonės, nei ratais netranko:
Tūlas, ligos suspaustas, iš įžodžio lanko.

Po lygumas ir slėnius traukęsis liepynas, 
Kai kur gojais apžėlęs, kai kur viškai grynas. 
Boluodavęs pervasar gelsvu žiedų pienu, 
Ūždavęs bičių spiečiais, dvelkęs medum vienu;
Ir visiems žmonėms meilus ir patogus buvęs, 
Ir laimėtinas visas kaip tikras lietuvis. 
Žiedais bites penėjęs, saldų medų daręs. 
Ligas visas lietuvių su prakaitu varęs, 
Ronas su brazdais gydęs, vočių traukęs ugnį;
Iš liemenio dėl staunių ir lentas, ir dugrų, 
Iš karnų davęs vyžas dėl mūsų autuvo, 
Ir nei šakelės esą dykai nepražuvo:
Dirbę karbijas, lankus arba tvėrę tvoras, 
Nuo šaknies lig viršūnei buvęs visas doras. 
Kai kur skroblynai buvę, bet skroblius išnyko, 
Tik skroblinės torielkos dar kur ne kur liko. 
Kai kur buvę visokių gan navatnų medžių:
Ir su žiedais skujuotų, lapuotų bežiedžių;
Tropnais vardais žiniuonys tuos medžius vadinę, 
Visus auklėję žmonės, ne visus pažinę.

Tai toks miškas traukęsis par Lietuvos žemę;
Visi plotai žaliavę pavėne aptemę;
Visos buvę viršūnės vienybėn suspynę, 
Kaip lietuvnykų širdys int vieną tėvynę. 
Ė lietuviai su medžiais vis zgadoj gyvenę,
Jaunystėj pasižinę ir draugėj pasenę. 
Lietuvnykas po urvus sausus laužus kūręs.
Ne lentinės, iš šakų buvę pintos durys. 
Ir nei vieno liemenio lietuviai nekirtę, 
Jėg tik stuobriai papuvę savaimi išvirtę, 
Nes ir miškas lietuvį, kaip tiktai galėjęs, 
Teip visados raminęs, visados mylėjęs:
Žvėrim, paukščiais ir vaisiais dengęs ir penėjęs, 
Ir neprietelių mušti griūdamas padėjęs;
Sunkioj dienoj duodavęs slaptus nuo baisybių, 
Liūdnoj dienoj paveikslą visokių ramybių, 
Linksmoj dienoj daugumą visokių gražybių, 
Kožnam mete dėl kožno - visokių gerybių.

Sunkios dienos atėję, žmonės badu mirę, 
Samanas duonon kepę, žieves sriubon virę. 
Teip žmoneles, iš bado žievėm papenėtus, 
Kad užtiksiant pavietris! - ir labai pakrėtus. 
Miškas žmonių pasgailęs, rasa apsiverkęs, 
Aukštas savo viršūnes debesin įmerkęs 
Ir sušukęs: ,,Broliukai, ginkitės nuo bado! 
Palaiminta toj ranka, ką kirvį išrado!" 
Su ašarom pirmieji truputį praskynę, 
Vaitodami jų vaikai teip gynę tėvynę;
Dūsaudami anūkai tuos miškus aikvoję, 
Proanūkiai vežimais miestelin vežioję;
Po keturias dešimtis vežimų pardavę, 
Džiaugdavęsi, ant dienos po muštinį gavę. 
Medžiai mat iš daugybės visiškai atpigę. 
Ir teip ilgai aikvoję, - net kolei pristigę;
Ė tai vis dėl arielkos daugiausia išleidę:
Visi buvę kaip žydų šeimyna pasleidę.

Tai mat mūsų tėveliai miškų neberadę 
Ir terp savęs kaip broliai visi susižadę - 
Ažleist dirvas šileliui. Mat miško pasilgę, 
Dažnai savo blakstienas ašarom suvilgę, 
Žiūrėdami in kelmus. Mat lietuvių dūšios, 
Senais miškais penėtos, viduj miško trąšios;
Plikuos plotuos, be miško, lyg tartum apkursta, 
Tartum džiūsta nuo saulės ir palengvėl skursta. 
Nors jau dabar lietuvis plikuos plotuos gimsta, 
Giesmėj mišką užgirdęs, be jo neberimsta. 
Senų miškai mylėta, tūlon giesmėn dėta:
Mūsų tėvelių visos tos giesmės mokėta. 
Tai mat, miško pasilgę, auklėjo šilelį:
Kasdien apvaikštinėjo kožną pakraštėlį 
Ir, priugdę kaip meldo gražiausio pušyno, 
Jaunas širdis ir dūšias vaikelių ramino. 
Ir saugojo kas diena kaip didžiausio labo:
Ne til medžio, - nelaužė nei mažiausio žabo. 
Džiaugės Anykščiai, džiaugės, in šilą žiūrėjo, 
Svetimuos miškuos malkų pirktų važinėjo.

Atvažiavo kučmeistras, šilą apžiūrėjo, 
Ravus ant kelių kasė, liesvinčius padėjo, 
Ir paganią ažgynė, ir grybaut ažgynė;
Slapta pardavinėjo ir par naktis skynė;
Vyresnybei melavo; ė žmonėms, kai verkė, 
Nasrus kamšė kulokais, kraujo klanan merkė,
Ir kas metai Anykščius miško kuoptų varė;
Išpūstėjęs iščinto, zasiekus padarė...

Ir liko šitie kalnai pliki ir kelmuoti 
Aplaistyti ašarom, giesme apdainuoti. 
Ir giesmė nepabaigta: kai širdis susopo, 
Ant dūšios labai sunku ir neramu tapo. 
Mat toj pati galybė, ką miškus sugraužė, 
Širdį, dūšią apgriuvo... ir giesmę nulaužė.